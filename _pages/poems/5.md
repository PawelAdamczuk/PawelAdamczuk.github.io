jesteśmy dziećmi niewidzialnej propagandy  
w bańkach kłamstw zaczyna się i kończy dzień  
ktoś zapomniał nam powiedzieć: nie ma prawdy  
więc wciąż gonimy po jaskini ścianach cień  
  
spójrz w ekran, piękno, luksus, białe suknie, gracja  
filtry na zdjęciach, nic nie przefiltruje serca  
wokół plastykowych gwiazd świat się obraca  
zera, jedynki to najlepszy dusz morderca  
  
wersja dwa-zero, awatary Twoich myśli  
w cyberprzestrzeni niewolnicy zapomnieni  
oni już wiedzą co nazajutrz Ci się przyśni  
przed bankomatem Twego czasu ustawieni  
  
"jestem jedyna "z okien szarych chcesz obwieszczać  
gdy w Twej kieszeni lepszych kopii sto tysięcy  
obrazów jeszcze więcej w głowie chce zamieszkać  
Twoich kompleksów feed jest pełen od miesięcy  
  
  
Z każdym like'iem rośnie w siłę  
Księga twarzy, złodziej myśli  
serce zmienia w lodu bryłę,  
czarny motyl elektryczny  